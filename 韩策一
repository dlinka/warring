大成午从赵谓申不害于韩曰

    大成午从赵谓申不害于韩曰:"子以韩重于我赵,请以赵重子于韩,是子有两韩,而我有两赵也."

魏之围邯郸

    魏之围邯郸也,申不害始合于韩王,然未知王之所欲也,恐言而未必中于王也.
    王问申子曰:"吾谁与而可?"
    对曰:"此安危之要,国家之大事也.臣请深惟而苦思之."
    乃微谓赵卓、韩晁曰:"子皆国之辩士也.夫为人臣者,言可必用,尽忠而已矣."
    二人各进议于王以事,申子微视王之所说以言于王,王大说之.
